---
---
Redovisning kmom10
=========================

**Uppdrag 1: Analys aktuell webbplatsdesign**

Jag tolkade uppgiften som att jag hade full frihet att välja vilken kategori av webbplatser jag vill undersöka och att det inte behövde vara något av de exempel som var listade i uppdragstexten. Jag valde därför en kategori som jag har ett personligt intresse för. Det blev marknadsplatser/e-butiker för väggkonst och i mitt urval valde jag två svenska och tre internationella sådana. Nästa utmaning blev att tolka begreppet "webbplatsdesign och aktuella trender". Jag valde då att dela upp analysen på ungefär samma sätt som görs i boken "The Principles of Beautiful Web Design". Alla fem webbplatserna analyserade jag var och en inom områdena layout och komposition, färger, typografi, bilder samt balans och harmoni. Min slutsats var att det fanns både olikheter och likheter mellan webbplatserna. Det var ingen större skillnad mellan de svenska och internationella utan de följde ungefär samma mönster. Likheterna sammanfattade jag i tio punkter som blir min beskrivning av den trend inom webbplatsdesign som råder just nu för webbplatser som säljer väggkonst.

**Uppdrag 2: Analys valfri**

Det här var en lite annorlunda uppgift. Jag fick alltså välja att analysera något helt valfritt inom ramen för vad som kursen innehåller. Jag valde då att gå vidare med samma fem webbplatser som i uppdrag 1, men att nu analysera deras laddningstider. Eftersom det är webbplatser som är mycket bildtunga misstänkte jag att det är en utmaning för dessa att optimera prestandan. Jag tror också att det är ett område som ibland förbises i kravställningen. Analysen gjorde jag med samma verktyg och metod som jag tidigare använt i ett av kursmomenten. Det visade sig också att det fanns optimeringsmöjligheter framför allt inom bildhanteringen för alla webbplatser i min analys. En svensk webbplats hade t.ex. valt att visa foton som png-filer och det känns som ett märkligt beslut då jpeg-filer kan bli betydligt mindre och ändå bibehålla kvaliteten.

**Uppdrag 3: Webbplats**

Jag valde att utveckla en webbplats med tema till kund 1, som jag valde att kalla Solstråle Exclusive Photography. Jag märkte en liten touch av ironi i uppdragsbeskrvningen, så jag valde att spinna vidare på det spåret. Företaget erbjuder en ganska obegriplig blandning av fotografiska tjänster och managementkonsulter. De ironiska texterna på förstasidan, about-sidan och blogginläggen var lite kul att skriva, med mycket floskler och buzzwords. Jag utgick ifrån och modifierade mitt responsiva tema från kmom05 som jag tycker passade bra som grund för ett propert tema.

Loggan och webbplatsens favicon är ett guldfärgat S. Jag valde bilder som går i mörkblått, mörkgrått och guld. Bilderna ger en känsla av en blandning av lyx och business efter hur jag tolkade uppdraget. Jag modifierar storleken på bilderna med Cimage. Lite trixande i koden för regioner och flash-bilder, sen var det klart.

**Uppdrag 4: Tema**

Jag funderade ganska länge på hur jag skulle kunna anpassa temat till denna mycket speciella kund. Jag ville hitta något både stilrent och propert samtidigt som det ska ge en känsla av dyrt och lyxigt. Basfärgen i temat är mörkblå som jag använder för headern och jag valde guld som en komplementfärg för designelement som logga och bilder att få det att se extra exklusivt ut. Guld är egentligen bara en variant av gul som tillsammans med en gradient ger en skimrande effekt. Gul finns på motsatt sida som blå i färghjulet och ger en kraftig kontrast. Footern är neutralt mörkgrå, en vanlig footer-färg för den här typen av stilren webbplats. Temat är baserat på en gridbaserad layout. De flesta bilder har jag hämtat från unsplash.com.

**Uppdrag 5: Tema alternativt**

Det alternativa temat ville jag göra ännu mer lyxigt samtidigt som jag ville behålla det enkla och minimalistiska som kontrast till alla uttrycksfulla bilder. Jag valde att använda en ljus bakgrundsbild med guldfärgade stjärnor. Färgpaletten blev ljusare. Jag bytte dessutom till en ren en-kolumners-layout för alla bredder på webbläsare. Main-regionen fick en vit bakgrund med en opacitet på 50%. Jag ändrade typsnitten. Brödtexten fick en traditionell serif och rubriken en annorlunda sans-serif. Fonterna importerar jag från Google Fonts. Länkar för att byta tema mellan huvudtemat och det alternativa finns i about-sidan.

**Uppdrag 6: Förklara strukturen kring temat**

Strukturen kring temat har jag beskrivit i about-sidan, så det väljer jag att inte upprepa här. Jag gillar LESS och tycker att det blir en bra och överskådlig struktur på style-koden. Jag valde att kopiera ganska mycket från kursmomenten som redan innehöll det mesta jag behövde för mina teman i projektet. Därför fick strukturen ärva den struktur som jag byggt kursmomenten på. Kanske jag skulle valt att strukturera det annorlunda i ett skarpt projekt, men det blir ju lite tillgjort såsom uppdragsbeskrvningen ser ut med två helt olika teman till samma webbplats. Jag tycker i alla fall att strukturen fungerade bra även för projektets två teman även om det blev en hel del copy-paste.

**Om projektet**

Projektet var mycket en repetition av allt vi gjort tidigare. En träning i att använda designprinciper och kod från kursmomenten. Jag valde att göra alla uppdragen inklusive optionella. Det här var min sista kurs i kurspaketet Webbprogramering och Databaser och det är nog det enklaste av de fyra BTH-projekt jag hittills genomfört. Mycket beroende att jag har klarat mig undan långvariga felsökningar i det här projeket. Det var inte mycket ny kod jag behövde skriva som jag inte redan hade någonstans.

Samtidigt tycker jag det var svårare än i de andra projekten att förstå vad som egentligen krävs i projektet och vad texterna bör innehålla. Det var inte helt enkelt att först beskriva hur man gjort i rapporterna och i projektets about-sida, sedan här i redovisningstexten beskriva hur man gjort sin beskrivning.

**Tankar om kursen**

Jag tycker att kursen motsvarade mina förväntningar. Jag hade förväntningar att få lära mig grundläggande kunskaper inom alla områden kursen går igenom och det tycker jag att jag har fått. Bra mix av analyserande av andra webbplatser, teori om designprinciper, designelement och tekniska verktyg. Det var många videoföreläsningar i början av kursen och jag vet det finns delade meningar om dem. Själv tycker jag att de är helt suveräna och de hjälpte mig jättemycket. Ibland tycker jag att jag körde fast för att jag var osäker på hur jag löser problemet inom ramverket, samtidigt som jag inte har varit jättemotiverad att lära mig just ramverket.

Det jag kan tycka att jag saknar lite så här efter kursen är att jag fortfarande inte riktigt vet hur de CSS-ramverk som finns i världen utanför skolan förhåller sig till det vi har lärt oss i kursen. Jag tänker framför allt på ramverk som Bootstrap och Foundation. Något om CSS Grid har jag också saknat och kanske lite SASS. Å andra sidan har jag nog fått en bättre grund för att kunna göra sådana utvärderingar själv nu.

Jag ger kursen betyg 8/10 och kan absolut rekommendera kursen.


Detta innehåll är skrivet i markdown och du hittar innehållet i filen `content/redovisning/10_kmom10.md`.
